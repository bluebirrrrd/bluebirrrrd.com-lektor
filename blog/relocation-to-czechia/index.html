<!doctype html>
<meta charset="utf-8">
<link rel="stylesheet" href="../../static/style.css">
<title>Переїзд до Чехії. Наш досвід — bluebirrrrd.com</title>
<body>
  <header>
    <h1>bluebirrrrd.com</h1>
    <nav>
      <ul class="nav navbar-nav">
        <li><a href="../../">Blog</a></li>
        
          <li><a href="../../projects/">Projects</a></li>
        
          <li><a href="../../about/">About</a></li>
        
      </ul>
    </nav>
  </header>
  <div class="page">
    
  
  <div class="blog-post">
  
    <h2>Переїзд до Чехії. Наш досвід</h2>
  
  <p class="meta">
    written by
    
      <a href="https://twitter.com/bluebirrrrd">Anna Kurylo</a>
    
    on 2018-10-26
  </p>
  
    <p>Привіт! Цей пост буде українською, хоча я й планую далі писати англійською.</p>
<p>З часу нашого із Святом переїзду у Брно вже кілька наших друзів замислилися про перехід до Red Hat. Цим постом я хочу допомогти їм дізнатися більше про процес найму, переїзду, та й взагалі про життя тут.</p>
<h4>Disclaimer</h4>
<p>Я працюю у Red Hat на позиції Systems Design Engineer з травня 2018 року. Живу разом з чоловіком у місті Брно 8 місяців на момент публікації цього допису. Досвід, про який я буду розповідати, <strong>наш</strong> і може відрізнятися від того, що станеться з вами.</p>
<p><em>А якщо вам лінь читати все, TL;DR є в кінці</em></p>
<h4>Як ви знайшли роботу?</h4>
<p>Свят багато часу витрачає на open source проекти, і в якийсь момент із ним зв'язався рекрутер з Red Hat з пропозицією приєднатися до команди Ansible Core. Стандартна процедура: кілька інтерв'ю, офер, дискусія стосовно зарплатні, фінальний офер. Десь під час спілкування з рекрутером Свят надіслав моє резюме, і для мене теж знайшлася вакансія :) Аналогічний процес з трохи більшими проміжками між інтерв'ю, і ось ми обоє маємо на руках офери та збираємо документи.</p>
<h4>Як оформлювали документи для переїзду?</h4>
<p>Після прийняття офера Red Hat знайомить вас із агенцією, що допомагає з оформленням документів для переїзду. Вони задають вам багато питань, надають список документів, які необхідно отримати в місцевих службах, а після отримання всього від вас необхідного, оформлюють це все в заповнену візову анкету та велику папку з оригіналами документів і їх перекладами. Вони навіть оформлюють для вас договір оренди житла на перший час після приїзду — він теж необхідний для отримання дозволу на роботу, та про це пізніше.</p>
<p>Після того, як отримаєте свою величезну папку документів, з вами сконтактують представники консульства і призначать дату подачі заяви на дозвіл на роботу. Оскільки робоча картка видається вже у Чехії, ви матимете подати заяву ще й на короткострокову туристичну візу (досі не знаю чому, якщо є безвіз), тож необхідно буде заплатити два консульських збори: ~35 євро за робочу картку та ~60 євро за туристичну візу. Актуальні збори опубліковані на <a href="https://www.mzv.cz/kiev/uk/x2004_09_06/vizova_informace/dlouhodoba_viza_a_pobyty/x2016_01_28_5.html">сайті консульства</a>. Платежі приймаються виключно готівкою в євро, тож підготуйтеся.</p>
<p>Термін розгляду заяв на робочу картку складає до 90 календарних днів, але тут як кому пощастить. Заяву Свята розглядали приблизно на тиждень довше.</p>
<p>Документи, отримання яких вимагає часу/зусиль з вашого боку, перераховую нижче. Їх можна підготувати заздалегідь, якщо відчуваєте, що ваш процес найму проходить добре:</p>
<ul>
<li>довідка про несудимість. Отримується в МВС, час очікування — від 2 тижнів до місяця. Можна замовити онлайн <a href="https://dpvs.hsc.gov.ua/">тут</a> (необхідний електронний цифровий підпис або BankID)</li>
<li>скани усіх ваших документів: паспортів (внутрішнього та закордонного), диплому про вищу освіту, виписки з ІНН, тощо. Навіть якщо не збираєтесь нікуди переїжджати, добре мати їх у цифровому форматі — заощадить чимало часу :)</li>
</ul>
<h4>Який загальний таймлайн всього процесу релокації?</h4>
<ol>
<li>Інтерв'ю та офер: від 1 місяця до нескінченності</li>
<li>Підготовка документів: 2-3 місяці, якщо не тупити</li>
<li>Подача та розгляд заяви на робочу картку: 3 місяці</li>
<li>Переїзд: залежить від вас :)</li>
</ol>
<h4>Як дорого тут жити?</h4>
<p>Залежить від того, як живеш. Ми знімаємо студію ~40 кв.м. на двох, платимо за неї 12700 крон на місяць включно з комунальними послугами. Можна знайти житло дорожче, але доволі складно дешевше.</p>
<p>На продукти на двох ми витрачаємо від 1000 до 1500 крон на тиждень, залежно від кількості м'яса та риби. Вони тут дорожчі, ніж в Україні, але на все інше ціни приблизно однакові. Ланчі оплачуємо так званими стравенками: це купони з грошовою цінністю, якими можна розраховуватися в кафе та супермаркетах. Їх надає компанія.</p>
<p>Розваги тут дорожчі: 1 квиток в кіно вартуватиме 200 крон, ціни на капучіно стартують від 60 крон, кава у Starbucks від 90.</p>
<p>Проїзд у громадському транспорті коштує від 25 крон за 15-хвилинний квиток, але простіше купити <a href="https://www.brnoid.cz/en/eoc">проїзний</a> на 3 місяці (1450 крон) чи рік (~4500) і користуватися ним. Плюс, із таким проїзним ви можете катати до двох друзів безкоштовно щовихідних.</p>
<p>А ще варто морально підготуватися до того, що зарплати розробників тут менші, і омріяні сіньйорські 4к євро ти матимеш тоді, коли доростеш до менеджера ¯_(ツ)_/¯</p>
<h4>Як підготуватися до переїзду?</h4>
<p>Викинути весь мотлох, запастися грошима на перший час і попрощатися з ФОПівським податком 5%.</p>
<p>Коли ми збирали речі, я усвідомила, що маю дуже багато непотребу. Предмети декору, якийсь трешовий свег із конференцій (не шкарпеточки, їх я люблю), мільйон блокнотів, купа одягу, з якого на постійній основі носиш від сили 20 речей. <strong>Якщо ви знаєте, що скоро будете переїжджати, прошу, почніть позбавлятися мотлоху заздалегідь</strong>. Лишіть лише те, що вам дійсно потрібне та дуже цінне, а інше віддайте, подаруйте чи віднесіть на смітник. Якщо треба натхнення, почитайте <a href="https://www.bookclub.ua/read/marie_kondo/the_japanese_art_of_decluttering_and_organizing/">"Мистецтво прибирання" Марі Кондо</a>.</p>
<p>Тепер щодо грошей. Вони вам знадобляться для того, щоби:</p>
<ul>
<li>купити квитки на літак та заплатити за перевезення тих речей, які ви не викинули (зрозуміли, чому кажу позбавитися мотлоху, ага? :))</li>
<li>знайти житло. Квартира, договір про оренду якої ви давали під час подання документів у консульстві, насправді на вас не чекає, тож житло треба буде шукати самостійно. На перші пару тижнів варто зняти Airbnb і походити на оглядини різних варіантів. Однокімнатна квартира-студія десь недалеко від центру обійдеться вам в 11-13 тисяч крон (~450-550 USD) включно із комунальними послугами, стільки ж ви заплатите за послуги ріелтора, і ще стільки ж (якщо не більше) дасте в якості застави.</li>
<li>докупити все, чого у житлі не вистачає. Я дуже сподіваюся, що вам пощастить із господарем і він надасть все необхідне, та про всяк будьте готові до пари поїздок в IKEA на вихідних. Як мінімум, там смачна їжа :)</li>
<li>прогодувати себе до першої зарплатні. Виплачують її за попередній місяць 15 числа чи раніше, якщо п'ятнадцяте випадає на вихідний день. Тож якщо ви починаєте працювати, припустимо, 1 березня, першу зарплатню побачите 15 квітня.</li>
</ul>
<p><strong>З нашого досвіду я би радила мати не менше 3000 USD до приїзду.</strong> Навряд витратите їх повністю, але так почуватиметеся більш-менш впевнено.</p>
<p>Стосовно податків: тут вони залежать від багатьох факторів, починаючи від інвалідності та завершуючи наявністю дітей. В середньому з зарплатні, яку побачите в офері, вираховується 27%. Точний розрахунок і свою фінальну зарплатню можна дізнатися <a href="https://salarycalc.eu/en/">тут</a>.</p>
<h4>Мені лінь то все читати. Що робити для переїзду?</h4>
<ol>
<li>Подавайся на роботу в Red Hat. Вакансії <a href="https://careers-redhat.icims.com/jobs/search?ss=1&amp;searchLocation=13043--Brno">тут</a>.</li>
<li>Збирай гроші: я би радила не менше 3000 USD для того, щоби спокійно прожити до першої зарплати і знайти житло.</li>
<li>Якщо інтерв'ю проходять добре, зроби скани усіх своїх документів та отримай <a href="https://dpvs.hsc.gov.ua/">довідку про несудимість</a> — це прискорить процес підготовки документів для робочої картки.</li>
<li>Позбався зайвих речей, щоби не тягти їх із собою в іншу країну :)</li>
</ol>
<p>Сподіваюся, було корисно! Якщо лишилися запитання, пиши у <a href="https://twitter.com/bluebirrrrd">Twitter</a> чи <a href="https://t.me/bluebirrrrd">Telegram</a> :)</p>

  
  </div>


  </div>
  <footer>
    &copy; Copyright 2018 by Anna Kurylo.
  </footer>
</body>
